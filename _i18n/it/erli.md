Tranquillo paesino dell'alta Val Neva, alle spalle del mare, verso le Alpi Liguri.

E' composto da diverse borgate che si snodano lungo l'antica Via del Sale e la strada provinciale del Colle San Bernardo che da Albenga conduce a Garessio, in Piemonte.

In uno scenario dove la natura la fa' da padrona, tra limpidi ruscelli e boschi, circondato da alcune vette delle Alpi Liguri, il monte Alpe, il Galero, la Rocca Barbena e i vicini colli dello Scravaion e di San Bernardo che rispettivamente collegano con la val Bormida e la Val Tanaro. La leggenda lo vuole abitato anticamente dal popolo nordico degli Eruli, ma le testimonianze dell'eta' romana, tra cui la necropoli di Cascina d'Aglio (che risale al I secolo d.C.) ed il ponte romano sul torrente Neva vedono Erli come stazione di scambio dei cavalli lungo la via del Sale.

Alcuni toponimi (Negri, Caffari, ecc.) fanno pensare che nell'alto Medioevo il borgo fosse abitato da nuclei di origine saracene, mentre alcuni documenti lo presentano come possedimento dei Clavesana prima (sec. XII) e dei Del Carretto poi. Venduto nel 1623 a casa Savoia, passo' alla Repubblica di Genova. Fu zona di transito dell'esercito di Napoleone durante la campagna d'Italia. In seguito fu annesso al Regno di Sardegna sino alla proclamazione dell'unita' d'Italia.

Tra le borgate piu' interessanti troviamo i Bassi e Carpeneta dove una casa-forte svolgeva un ruolo di struttura difensiva in assenza di castelli veri e propri a presidio del borgo.